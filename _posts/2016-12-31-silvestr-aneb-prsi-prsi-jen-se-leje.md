---
layout: post
title: "Silvestr aneb prší, prší, jen se leje..."
date: 2016-12-31
backgrounds:
    - /assets/posts/15/IMG_0853.JPG
thumb: /assets/posts/15/thumbs/IMG_0869.JPG
---

Ráno plní optimismu jsme vstali do nového dne, ale zachvátila nás hned po snídani únava, a tak jsme úplně neplánovaně usnuli a vzbudili se až v půl jedenácté za krápání deště.

Do půl hodiny po druhém pokusu o vkročení do nového dne jsme vyrazili směrem Franz Josef Glacier - k jednomu ze dvou velkých ledovců ze zhruba šedesáti, které se na Jižním ostrově nachází. Když jsme dorazili na parkoviště, odkud vede 45 minut dlouhá cesta (jedním směrem) k ledovci, už docela slušně pršelo, a tak jsme si na sebe vzali všechny promokavé věci, které jsme měli a cestou jsme opravdu úplně promokli na kost.

<a href="/assets/posts/15/IMG_0852.JPG" title="Zmoklá až na kost u Franz Josef Glacier">
	<img src="/assets/posts/15/thumbs/IMG_0852.JPG">
</a>

<a href="/assets/posts/15/IMG_0853.JPG" title="Franz Josef Glacier">
	<img src="/assets/posts/15/thumbs/IMG_0853.JPG">
</a>

Naštěstí bylo teplo, takže se stačilo udržovat v pohybu a zima nám nebyla. Výhledy byly opravdu nádherné, takže i když jsme pak neměli vůbec co na sebe, tak jsme za tuto zastávku rádi.

Trochu v opačném sledu jsme si tedy šli poté koupit do města pláštěnky, jelikož jsme usoudili, že takto by to nešlo :-)

Když jsme vyrazili na cestu do města Wanaka u stejnojmenného jezera, bylo již kolem půl páté odpoledne. Navigace nám ukazovala něco přes 300 km cesty a přes čtyři hodiny jízdy, jelikož cesty vedou horami. Téměř celou cestu pršelo jako z konve a po cestě bylo jedno krásnější panorama za druhým. Již tedy pouze v sandálech a opatření pláštěnkou jsme každou chvilku stavěli, abychom se pokochali.

<a href="/assets/posts/15/IMG_0904.JPG" title="Vodopád u silnice">
	<img src="/assets/posts/15/thumbs/IMG_0904.JPG">
</a>

<a href="/assets/posts/15/IMG_0930.JPG" title="Jezero Wanaka">
	<img src="/assets/posts/15/thumbs/IMG_0930.JPG">
</a>

<a href="/assets/posts/15/IMG_0945.JPG" title="Zastávka poblíž jezera Hawea">
	<img src="/assets/posts/15/thumbs/IMG_0945.JPG">
</a>

Kousek po deváté hodině večer se nám povedlo ubytovat se v plně obsazeném kempu. Paní recepční - říkejme jí Tamara - je to taková robotka, která nás má evidentně pod drobnohledem jak malé děti - se nad námi slitovala a našla pro nás jedno místo. V deset hodin večer jsme si dali večeři, doplnili zase vše potřebné do karavanu, vyprali a usušili vše v dostupné prádelně a ve 23:45 jsme byli připraveni na oslavu příchodu Nového roku s šampaňským v ruce na přilehlém kopci :-)

pozn. "Tamara" nám pomohla načepovat vodu, když to vypadalo, že nevíme, jak na to. "Tamara" nám přišla rozsvítit u stolu mezi stromy, kde jsme večeřeli, protože to vypadalo, že nevíme, kde je vypínač. "Tamara" nám další den pomohla odpojit karavan od elektřiny a odpoledne ho zase zapojit. Dále okomentovat náš dron a že to je rušení soukromí a že si na tyto stroje lidi v okolí stěžují. A tohle všechno asi pouze za pomoci kamer, které má hned na recepci u stolku, takže o nás má detailní přehled :-D "Tamara" je prostě trošku děsivá, uuuuáááááá! :-D