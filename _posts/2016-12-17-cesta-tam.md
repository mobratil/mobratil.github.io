---
layout: post
title: "Cesta tam..."
date: 2016-12-17
backgrounds:
    - /assets/posts/2/IMG_0016.JPG
thumb: /assets/posts/2/IMG_1449.JPG
---

> *"Jak zvláštní, vábivé a kouzelné je slovo cesta!
> A jak úžasná je cesta sama: jasný den, podzimné listí, chladný vzduch... Koně letí... 
> Ó cesto! Kolikrát jsem se Tě chytal jako tonoucí stébla a pokaždé jsi mě zachraňovala. 
> A co velkolepých plánů a básnických vidin jsi přivolala!"* <br> -- Gogol


Jsme zhruba hodinu a čtvrt před Dubají. Letušky se o nás krásně starají a cesta tak odsýpá a je víc než pohodlná. Za chvilku se bude roznášet zmrzlina, tak už se těšíme... :-)

Martin poslouchá Pink Floyd do sluchátek a občasně pochrupuje. Já se dívám na film Mamma Mia, nad čímž tedy Martin kroutil očima a dodal že Brosnan tam zpívá falešně. No je to pravda, ale po tom předešlém filmu, který byl o útoku žraloka na serfařku v Mexiku, jsem docela ráda za takto odpočinkový film, u kterého se dá i psát blog.

Jakmile nám rozsvítí na palubě, budeme si muset v rychlosti nastudovat instrukce k tomu, jak se dostat do hotelu a taky se zorientovat v místním čase, aby nám ráno neuletěl let do Aucklandu.

![Letenky](/assets/posts/2/IMG_1443.JPG)

Po tříhodinovém tvrdém spánku ve velmi klimatizovaném dubajském hotelu jsme si dali snídani a nechali se odvézt hotelovým shuttlem na letiště.

Teď jsme zhruba ve třetině cesty do Brisbane, kde jak se zdá vystoupí snad většina cestujících, jelikož tu všichni vyplňují australské imigrační karty. Uvidíme, kolik lidí nastoupí z Brisbane do Aucklandu, ale teoreticky si myslíme, že bychom mohli mít štěstí a mít případně čtyřsedadlo uprostřed letadla pro sebe.

Oproti předešlému letu, je v tomto letadle trochu chladněji a odněkud táhne. Martinovi tak byla zima na hlavu jak jsem ho před odletem čerstvě ostříhala, a tak jsem mu uvázala ze svého šátku takový poloarabský mundur. Řekla jsem mu, že vypadá jako motorkář, aby se necítil blbě :-P

![Beruška](/assets/posts/2/IMG_0019.JPG)

Na letišti v Brisbane jsme spolu s ostatními vystoupili z letadla, aby mohlo být připraveno na další cestu. Měli jsme vedle sebe nové spolucestující, které evidentně ten den čekal pouze let mezi Austrálií a Novým Zélandem, protože na nás koukali trochu s podivem, že se hned přezouváme do pohodlných teplých ponožek, opět uvazujeme šátek na hlavu a děláme si pohodlí. Když jsme zjistili, že tento poslední let trvá pouhé dvě a půl hodiny, pochopili jsme, proč na nás tak koukali :-)

Po příletu do Aucklandu jsme byli mile překvapení, že je na letišti příjemná atmosféra. Pasovou a imigrační kontrolou jsme prošli v pořádku. Malý zádrhel nastal u celníků, kteří nechali všechna naše zavazadla projet skenerem a mě si zavolali k vysvětlení obsahu mého batohu. Otázka: "Balila jste si batoh sama? A víte tedy přesně, co je jeho obsahem?" ...mě trochu vykolejila. Ptali se, v jaké kapse mám schovanou tu láhev s vodou, ale já na ně, že jsem měla láhev bez vody v postranní kapse a ne uvnitř. Krom toho, ta tam nebyla, asi se zasekla ve skeneru, ale to už jsem s nimi řešit nechtěla. Prohledali mi batoh, nic nenašli a poté řekli: "Hm, záhada." Jakmile jsme si vzali kufry, tak za námi ještě běžela paní se psem na hledání drog, aby nám očuchal všechny tašky. Je pravda, že jsme tam měli hodně jídla, ale pouze takového, které se smí dovážet a Martin měl ve svém zavazadle drona, tak možná mysleli, jestli nejde o bombu.

Po všech těchto výstupních kontrolách jsme si šli vyřídit novozélandské sim karty a rozhodli jsme se, že do hotelu, který je kousek od letiště, dojdeme. Mé navigační schopnosti musím uznat po tak dlouhé cestě byly docela na bodu mrazu, ale nakonec jsme úspěšně dorazili do hotelu, ve kterém strávíme dnešní noc, abychom načerpali nové síly a zítra se mohli vydat na dobrodružství s karavanem!



